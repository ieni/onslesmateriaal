---
layout: post
title:  "Welkom bij Ons Lesmateriaal"
date:   2022-11-25 14:00 +0100
categories: community
comment: true
---

# Ons lesmateriaal

Onder het motto “ons lesmateriaal - passend en professioneel” werkt een
community van informatica-docenten en andere experts aan open leermateriaal
voor de keuzethema’s van het vak informatica in het VO. Deze community wordt
georganiseerd door de vakvereniging i&i - voor docenten informatica en
digitale geletterdheid. Deze community is nog erg pril: het startschot
hiervoor is gegeven op de jaarlijkse i&i conferentie, op 10 november 2022. Op
deze website zijn de actuele ontwikkelingen rond deze community te volgen.

Met deze community wil i&i het eigenaarschap van dit leermateriaal zoveel
mogelijk bij de docenten leggen (en uiteindelijk deels bij hun leerlingen).

## Ons lesmateriaal - passend en professioneel

![Ons lesmateriaal](/public/images/ons-lesmateriaal-kleur.png){: width="500"  style="display:block; margin-left: auto; margin-right: auto;"}

Sommige docenten gebruiken het liefst professioneel lesmateriaal, zoals dat
bijvoorbeeld door de methodes geboden wordt. Deze docenten nemen op de koop
toe dat het materiaal niet helemaal passend is voor hun lessen en voor hun
leerlingen. Andere docenten vinden het erg belangrijk dat het lesmateriaal
goed aansluit bij hun lessen en hun leerlingen, en kiezen er dan voor om het
lesmateriaal zelf te maken. Het ontbreekt hen vaak aan de tijd en soms de
expertise om dit materiaal echt professioneel te maken. In de praktijk zijn er
natuurlijk ook veel docenten die beide combineren - maar deze gevallen geven
wel het dilemma voor de docent goed aan.

Met “ons lesmateriaal” proberen we het beste van deze twee werelden te
combineren. Het open leermateriaal kan door een docent relatief gemakkelijk
aan de eigen situatie aangepast worden. En via de community kunnen docenten
hun eigen lesmateriaal uitwerken op een professioneler niveau dan wat ze in
hun eentje zouden kunnen bereiken. Ook de feedback uit de community van
docenten die het materiaal gebruiken is essentieel voor het verhogen van de
kwaliteit van het materiaal.

## Organisatie van de community: themateams en gebruikersgroepen

![community-organisatie](/public/images/community-organisatie-kleur.png){: width="500"  style="display:block; margin-left: auto; margin-right: auto;"}

Het is de bedoeling om per **keuzethema** een landelijk **themateam** in te
richten. Dit team is verantwoordelijk voor de ondersteuning, het verwerken van
de feedback van de gebruikers, en het (klein) onderhoud van het lesmateriaal
van dat  keuzethema. Deze themateams zullen in de meeste gevallen online
samenkomen, de verwachting is ca. 6 maal per jaar. Per themateam zijn er 1 of
2 “trekkers” die voor de dagelijkse gang van zaken verantwoordelijk zijn,
zoals het geven van voorlichting, het beantwoorden van vragen op het forum,
het verwerken van de feedback, het organiseren van het team en van de
bijeenkomsten, e.d. We schatten dat deze taak 1 tot 2 uur per week zal kosten.
Hiervoor is een vergoeding mogelijk.

Naast deze themateams zijn er regionale gebruikersgroepen, zo mogelijk
verbonden aan een regionaal steunpunt informatica (als onderdeel van de
VO-HO-netwerken). De bijeenkomsten van een gebruikersgroep zijn zoveel
mogelijk fysiek: in een dergelijke bijeenkomst bereiden de docenten het
gebruik van één of meerdere thema’s voor; volgen ze de nascholing van een
bepaald thema; geven ze feedback over het materiaal van een thema, op basis
van hun ervaringen;  werken ze bepaalde opdrachten uit, of maken ze samen
toetsvragen. Deze gebruikersgroepen komen naar verwachting 4-6 maal per jaar
bijeen.

We proberen op korte termijn met twee of drie themateams te starten,
en met twee of drie gebruikersgroepen.

### Professionalisering

Het actief deelnemen in de community, in een themateam of in een
gebruikersgroep, vormt onderdeel van de professionalisering als docent: je
krijgt hiermee meer grip op je lesmateriaal, en maakt het meer passend en
professioneel.  Dit betekent dat je de tijd en middelen die je als docent hebt
voor professionalisering, op deze manier kunt inzetten. Tip: bespreek dit van
te voren met je leidinggevende zodat de actieve deelname in de community ook
bekend is en door de school gezien wordt als professionalisering (nascholing).

## Organisatie van het lesmateriaal

Het lesmateriaal is te vinden via: [keuzethemas.nl](https://keuzethemas.nl).
Het materiaal is nu nog in veel verschillende formaten beschikbaar. Het is de
bedoeling om, waar mogelijk en relevant, voor dit materiaal zoveel mogelijk
gebruik te maken van Jupyter Notebook en Jupyter Book. Via GitHub
([github.com/keuzethemas](https://github.com/keuzethemas)) is dan de
broncode van het materiaal te vinden, die door docenten aangepast kan worden.

Voor het werken met dit platform: gebruik, aanpassen, en zelf maken, zullen we
een online cursus ontwikkelen.
